{"text":{"1":" \n Alacritatem caritatis uestrae quanto gaudio suscipiamus \n agnoscitis. exultamus enim in domino deo nostro de quo apostolus \n ait: ipse est enim pax nostra, qui fecit utraque \n unum. agimus ergo eidem domino et saluatori nostro Iesu \n Christo gratias, qui praestitit nobis, ut, antequam habeamus \n fratris nostri Emeriti uoluntatem, iam cognouerimus quantum \n diligit unitatem. quae tamen principia deus uoluerit ut de ore \n ipsius audiremus accipite. mox ut ingressus est istam ecclesiam, \n illo loco stans ubi primum coepimus cum eo colloquium, \n inspirante domino, qui et cor instruit et linguam regit, ait \n nobis: non possum nolle quod uultis, sed possum \n uelle quod uolo. uidete quid promiserit qui se dixit non \n posse nolle quod uolumus. si enim non potest nolle quod \n uolumus, scit quid uelimus; hoc enim uolumus quod et uos \n uultis, hoc omnes uolumus quod uult deus. quid autem \n uelit dominus occultum non est. legitur enim testamentum \n eius qui nos sibi fecit coheredes; in eo recitatur: pacem \n meam do uobis, pacem meam relinquo uobis. siue \n ergo cito siue sero, non potest nolle quod uolumus. moras \n autem aliquas nobis facit secunda sententia: possum uelle \n quod uolo. sic enim dixit: non possum nolle quod uultis, \n sed possum uelle quod uolo. potest uelle quod uult, \n sed non potest nolle quod uolumus. illud enim quod se dicit \n posse uidemus. nam uult modo quod uult, ipsum autem quod \n modo uult non uult deus. quid enim modo uult? esse in dissensione \n a catholica ecclesia, esse adhuc in communione partis\n\n \n \n \n Donati, esse adhuc in schismate, esse adhuc inter illos qui \n dicunt: ego sum Pauli, ego uero Apollo, ego uero \n Cephae. sed hoc non uult deus, dum increpat apostolus: \n diuisus est Christus? potest ergo uelle quod uult, sed \n ad tempus, sed ad horam uerecundiae, non ad rationem sapientiae \n potest uelle quod uult. nam modo hoc est quod uult \n et potest uelle quod uult. sed quia non potest nolle quod \n uolumus, nolit ocius quod uult et faciat quod uolumus. non \n uos ergo permoueat, fratres, aliqua morula, dum quod uult \n uult, sed orate ut faciat quod promisit, ut non possit nolle \n quod uolumus. \u2014 et ab omnibus acclamatum est: aut hic \n aut nusquam. \u2014 qui corda uestra declarastis uocibus, adiunate adiuuate \n nos et orationibus. potens est dominus, qui praecipit \n unitatem, mutare in melius uoluntatem. quod autem acclamauit \n caritas uestra: aut hic aut nusquam, uocem in illum \n uestrae caritatis agnouimus et amamus. hoc etiam nos non \n nunc primum, sed semper cogitamus, semper optamus. idem \n est et animus, quod praecipue necessarium est, fratris et \n coepiscopi nostri, episcopi uestri Deuterii. olim nobis notus \n est animus eius. nobiscum preces de hac re domino fudit cum \n concilio, ubi hoc illis qui foris sunt promisimus et obtulimus. \n iam de hac re subscriptiones nostrae retinentur. numquam \n enim nos ita honorem nostrum fouemus, ut unitati inuideamus. \n minores simus honore, cum simus maiores dilectione. nouimus \n quemadmodum inuitanda sit infirmitas, ut perficiatur \n unitas. \n \n \n","2":"\n Nec ideo dicimus haec, fratres, quasi illi, qui sub schismate \n remanserint, aliquam spem habeant ad dominum. multi \n enim disputant parum intellegentes quid loquantur et dicunt:\n\n \n\n \n \n \n *si schismatici sunt, si haeretici sunt, quare sic illos suscipiunt?\\' \n audite, fratres mei. si (sic) eos susciperemus, iam istum susciperemus \n fratrem nostrum Emeritum, siue bonum sine siue malum, \n tamen fratrem. quod ideo dico, quia et ipse nouit per prophetam \n nobis dictum esse quod illis etiam in collatione diximus: \n dicite \\'fratres nostri estis\\' his qui uos oderunt. \n oderunt nos, credimus finiendum esse quod odiunt: tamen \n quamdiu odit \\' frater1 audit. donec finiatur odium, erit nomen \n in testimonium. non ergo sic illos suscipimus ut sunt \u2014 absit \n a nobis; nam haeretici sunt \u2014, suscipimus autem catholicos: \n mutantur, suscipiuntur. sed propter malum quod habent non \n in eis possumus persequi bona quae agnoscimus. malum enim \n dissensionis, schismatis, haeresis malum suum habent, bona \n uero quae in illis agnoscimus non sunt sua. domini nostri \n habent bona, ecclesiae habent bona. baptismus non est ipsorum, \n sed Christi. inuocatio nominis dei super caput ipsorum, quando \n ordinantur episcopi, inuocatio illa dei est, non Donati. non \n eum suscipio episcopum, si, quando est ordinatus, super \n caput eius Donatus est inuocatus. in errante et deserente \n milite crimen est desertoris, character autem non est desertoris, \n sed imperatoris. sed frater noster non deseruit, ubi adhuc \n numquam fuit, siquidem in illo desertoris error est natus, \n quando est a desertore signatus. qui primo schisma fecit, qui \n se ab ecclesia catholica separauit, cum his quos secum traxit \n desertor fuit. ceteri a desertoribus signati sunt, non tamen \n signo desertoris, sed signo imperatoris; non enim desertor \n characterem suum fixit. quid est quod dico: desertor characterem \n suum non fixit? Donatus non baptizauit in nomine \n Donati. nam si Donatus, quando schisma fecit, in nomine \n Donati baptizaret, desertoris characterem infigeret. ego quando \n liocarem ad unitatem, si inuenirem desertoris characterem, \n exterminarem delerem abolerem abicerem non approbarem\n\n \n\n \n \n \n respuerem anathemarem damnarem. nunc uero ipse desertor characterem \n fixit imperatoris sui. deus et dominus noster Iesus \n Christus quaerit desertorem, delet erroris crimen, sed non \n exterminat suum characterem. ego quando uenio ad fratrem \n meum et colligo errantem fratrem meum, attendo fidem in \n nomine patris et filii et spiritus sancti. iste est character \n imperatoris mei. de isto charactere militibus suis uel potius \n comitibus suis, ut hunc inprimerent eis, quos congregabant \n castris eius, praecepit dicens: ite, baptizate omnes gentes \n in nomine patris et filii et spiritus sancti. \n istum characterem a domino dictum omnibus credentibus \n inprimendum quia nouerat Paulus, expauescit ad eos qui \n uolebant esse Pauli et dicit eis: \\'numquid Paulus pro \n uobis crucifixus est? quid uultis esse mei et non \n magis domini mei? quid uultis esse mei et non potius \n cuius ego sum? agnoscite, aduertite characterem uestrum: \n numquid in nomine Pauli baptizati estis?\\' sic ergo \n eos colligimus, ut non sibi blandiantur illi quos non colligimus. \n et ipsi colligantur, non inflentur; ueniant, suscipientur. non \n in eis odimus quod dei est, non odimus et ipsos, quia dei \n sunt et quod habent dei est. dei sunt, quia homines sunt et \n omnis homo creatura dei est; dei est quod habent nomen patris \n et filii et spiritus sancti: baptismus trinitatis dei est, dei est \n euangelium quod habent, dei est fides quam habent. \n \n \n","3":"\n Et quid non habent, ait mihi aliquis, qui haec habent? \n tu dicis: habent baptismum Christi? dico. tu dicis: habent \n fidem Christi? dico. si ergo haec habent, quid non habent? \n quid est baptismus? sacramentum. audi apostolum: si sciero \n omnia sacramenta. multum est scire omnia dei sacramenta; \n quantacumque sciamus sacramenta, quis nouit dei omnia sacramenta? \n quid ait apostolus? si sciero omnia sacramenta,\n\n \n\n \n \n \n si habeam omnem prophetiam, adde adhuc: et omnem \n scientiam. (sed de fide dixeras). audi adhuc: si habeam \n omnem fidem. difficile est habere omnem fidem, quomodo \n difficile est noscere omnia sacramenta. et quid est quod dicit: \n (omnem) ita ut montes transferam, caritatem autem \n non habeam, nihil sum? intendite, fratres, intendite, \n obsecro uos, apostoli uocem et uidete, quare cum tantis laboribus \n et penculis periculis fratres nostros quaeramus. caritas eos quaerit \n de cordibus nostris. propter fratres meos et propinquos \n meos, dicit psalmus, loquebar pacem de te, ad sanctam \n Hierusalem loquens. uidete ergo, fratres mei, quid dixit apostolus: \n si habuero omnia sacramenta, omnem scientiam, \n prophetiam, fidem \u2014 qualem fidem? \u2014 ita ut \n montes transferam, caritatem autem non habeam, \n nihil sum. non dixit: cilIa illa omnia nihil sunt,\\' sed: si caritatem \n non habeam, nihil sum. quis enim demens diceret: \n nihil sunt dei sacramenta? quis demens diceret: nihil est prophetia, \n nihil scientia, nihil fides? non illa nihil sunt, sed cum \n illa magna sint, ego magna habens si caritatem non habeam, \n nihil sum. magna illa sunt et magna habeo et nihil sum, si \n caritatem non habeo, per quam mihi prosunt quae magna sunt. \n si enim non habeo cantatem caritatem , illa inesse possunt, prodesse non \n possunt. \n \n \n","4":"\n Attende ergo, frater, attende, obsecro te. dicis mihi: \n quid me quaeris? respondeo: quia frater meus es. respondes \n mihi et dicis: si perii, quid me quaeris? et ego respondeo: \n si non perisses, non quaererem. quid me quaeris? dicis mihi: \n si perii, quid me quaeris? cum ego respondeam: quaero quia \n peristi. et quare quaero, quo fructu quaero? ut aliquando \n dicatur mihi: frater tuus mortuus erat et reuixit, \n perierat et inuentus est. respondes et dicis mihi: sed \n habeo sacramentum. habes, agnosco; propter hoc te quaero.\n\n \n \n \n magnam causam addidisti, quare diligentius te quaeram. ouis \n es enim de grege domini mei, cum signo errasti; ideo quaero \n magis, quia ipsum signum habes. quare unam ecclesiam non \n possidemus? unum signum habemus; quare in uno ouili non \n sumus? ideo te quaero, ut hoc sacramentum sit tibi in salutis \n adiutorium, non in damnationis testimonium. nescis quia desertor \n de charactere damnatur, de quo militans honoratur? ideo \n te quaero, ut non pereas cum signo. salutis enim signum est, \n si habeas salutem, si habeas caritatem. hoc enim signum salutis \n extra tibi inesse potest, prodesse non potest. ueni, ut prosit \n tibi quod habebus habebas , non ut accipias quod habebus habebas , sed ut prodesse \n tibi incipiat quod habebus habebas et accipias quod non habebus habebas . \n habebus habebas enim signum pacis, ipsam pacem non habebus habebas . in \n domo illa, id est in te, discordia habitabat et in limine titulos \n pacis figebat. agnosco titulos, sed quaero habitantem. lego \n titulum pacis: baptismus in nomine patris et filii et spiritus \n sancti. titulus pacis est, lego; quis habitet, quaero. fratrem \n meum attendo, titulum pacis agnosco. ipsum et ego habeo, \n intrare uolo. quid est \\'intrare uolo\\'? fratrem me accipe, ut \n simul oremus patrem. \\'non tecum oro\\'. tituli pacis sunt, et \n mihi discordia contradicit? plane laborabo adiuuante domino \n eicere discordiam male possidentem et introducere pacem tamquam \n legitimum possessorem. cum ergo discordiam excludo, \n pacem introduco, titulos pacis quare depono? dico plane domino \n meo: \\'o Christe, qui es pax nostra, qui fecisti utraque unum. \n fac nos unum, ut recte cantemus: ecce quam bonum et \n quam iucundum habitare fratres in unum. introduc \n concordiam, pelle discordiam; introduc te ipsum in titulos tuos. \n tu mane, non alter possideat et de titulis tuis fallat. tu muta \n istum contradictorem, qui una hora in cruce mutasti latronem.\\'\n\n \n\n \n \n \n \n \n \n","5":"\n Et certe uideamus quid habes. \\'habeo,\\' inquis, \\'sacramentum, \n habeo baptismum*. si dicam tibi \\'proba\\', ostendis mihi quid \n acceperis, dicis quid confessus fueris, dicis quid teneas. agnosco, \n non muto, non exsufflo; absit ut, cum quaero salutem \n desertoris, faciam iniuriam imperatori. ergo probasti mihi quod \n habeas sacramentum; exponendo sacramentum probasti mihi te \n habere fidem. proba mihi quod habeas caritatem: tene unitatem. \n nolo mihi dicas \\'habeo caritatem\\': proba. unum patrem habemus: \n simul oremus. quid tu dicis, quando oras, rogo te? \\'pater \n noster qui es in caelis.\\' deo gratias. secundum magisterium \n domini nostri addidisti: qui es in caelis. singulos enim \n patres habebamus in terris, unum inuenimus simul in caelis. \n pater noster qui es in caelis: ipsum inuocas patrem. \n pater noster unam coniugem habere uoluit. qui ergo adoramus \n unum patrem, quare non agnoscimus unam matrem? si natum \n te dicis de alia, et de sinu alieno ipsa te peperit. quod dixi, \n non omnes intellegere potuistis. nouimus per legitimas coniuges \n factum esse, ut etiam, qui non de legitimis coniugibus \n nascerentur, in eadem hereditate sociarentur. hoc uoluntas coniugis \n fecit. nam Ismahel exheredatus est. ipsum Sara pepererat, \n etsi de utero alieno. Sara pepererat utero alieno, uoto suo. ipsa \n enim dixit: uolo enim de ista mihi filios facias, et ideo \n fecit Abraham. uxor enim non habet potestatem corporis \n sui, sed uir; similiter uir non habet potestatem \n corporis sui, sed mulier. nam filius esset, si non \n superbisset; superbus est exheredatus Ismahel. erexit enim ancilla \n ceruicem, ut diceretur: eice ancillam et filium eius; non \n enim heres erit filius ancillae cum filio meo Isaac. \n nam uis nosse quid ualeat pax, quid ualeat concordia, quid \n ualeat humilitas, et quid impediat superbia? Ismahelem\n\n \n\n \n \n \n exheredauit, filios autem ancillarum de Iacob, quia et illi ut nascerentur \n coniugia iusta uoluerunt, filios ergo ancillarum de lacob Iacob \n nouimus in unam hereditatem aduocatos. simul numerati sunt \n omnes patriarchae duodecim; nullum ab altero uteri diuersitas \n separauit, quia omnes caritas sociauit. quid interest ergo ubi \n baptismum acceperis? baptismus meus est, dicit tibi Sara, \n baptismus meus est, dicit tibi Rachel. noli superbire, ueni ad \n hereditatem, maxime quia ipsa hereditas non est illa terra quae \n data est filiis Iacob. filiis Israel data est terra; quanto a pluribus \n possidebatur, tanto plus angustabatur. hereditas nostra \n pax uocatur; testamentum lego: pacem meam do uobis, \n pacem meam relinquo uobis. simul teneamus quod diuidi \n non potest. non eam angustat numerosus possessor, quanticumque \n uenerint, sicut promissum est: sic erit semen \n tuum tamquam stellae caeli et sicut arena quae \n est ad labium maris. in semine tuo benedicentur \n omnes gentes. et uidi, inquit in Apocalypsi, multos in \n stolis albis et habentes palmas, quos numerare \n nemo potest, uenientes ex omnibus gentibus. ueniant, \n pacem teneant. angusta non fit nostra possessio; angustias \n non facit nisi sola dissensio. ecce, fratres mei, ut angustias \n adhuc patiamur, dissensio facit fratris nostri: consentiat in \n pace, et facta est latitudo. \n \n \n","6":"\n Sed quid faciamus, nisi fraternam infirmitatem feramus \n et non deficiamus? sudor iste meus credimus quod erit fructuosus. \n dominus deus noster, qui uoluit ut ueniremus ad uos, \n qui iussit ut eum quaereremus, qui fecit ut eum interim facie \n tenus inueniremus, adiutos orationibus uestris faciet nos inuenire \n cor eius, laetari de concordia eius, gratias agere deo de \n salute eius, quam non potest habere nisi in ecclesia catholica. \n extra catholicam ecclesiam totum potest praeter salutem: potest \n habere honorem, potest habere sacramenta, potest cantare\n\n \n\n \n \n \n alleluia, potest respondere \\'amen\\', potest euangelium tenere, potest \n in nomine patris et filii et spiritus sancti fidem habere et praedicare, \n sed nusquam nisi in ecclesia catholica salutem poterit inuenire. \n transeunt enim omnia ista, fratres mei. modo putat quia \n magnus erit apud suos, si non consenserit et dictus fuerit martyr \n partis Donati. absit! tollatur in nomine domini de corde eius iste \n typhus. nouit et ipse, legit et ipse: si tradidero corpus \n meum ut ardeam, caritatem autem non habeam, \n nihil mihi prodest. ego non dico: si aliquas iniurias \n quasi iactet se passum esse pro parte Donati aut aliqua damna \n terrena, nihil ei prodest. ego plus dico: si patiatur foris inimicum \n Christi, non catholicum fratrem suum quaerentem \n salutem eius, sed inimicum Christi si foras patiatur et dicat ei \n foras ab ecclesia Christi inimicus Christi: \\'pone thus idolis, \n adora deos meos\\', et non adorans occidatur ab inimico Christi, \n sanguinem fundere potest, coronam accipere non potest. \n \n \n","7":"\n Ipsi nouerunt, quando in collatione nostra fuerunt quam \n Carthagine habuimus, quomodo confessi sunt, quia parentes \n eorum fecerunt persecutionem Caeciliano episcopo. tunc a \n catbolica discordantes schisma fecerunt. persecuti sunt illum \n parentes ipsorum, id est primi qui fecerunt partem Donati \n persecuti sunt Caecilianum. perduxerunt illum persequendo \n usque ad iudicium imperatoris, miserunt crimina ipsius imperatori, \n quae uera non existebant. iussit audiri causam imperator. \n audita est apud episcopos, falsa illa crimina inuenta sunt, \n absolutus est Caecilianus. nec illi a persequendo destiterunt, sed \n imperatorem saepe interpellauerunt, ubi postea iudicem causae \n constituerunt et ipse inter partes audiuit et cognouit. cognouit \n imperator, innocentem Caecilianum iudicauit. et cum hoc obiceremus , \n contenderunt nobiscum et dixerunt, quia Caecilianum \n damnarit imperator in exilium. quod falsum est. sed tamen \n uidete quid dixerunt, quia persequentibus maioribus suis\n\n \n\n \n \n \n adductus est ad imperatorem Caecilianus et missus in exilium. \n gesta legimus, prosecutiones ipsius sunt, manus ipsius tenentur \n subscribentis uerbis suis. intendite, obsecro uos, diiudicate \n modo causam nostram. certe persecuti sunt maiores sui Caecilianum, \n certe ad imperatorem perduxerunt, certe ut damnaretur \n fecerunt. nolo dicere quia non est damnatus, nolo dicere \n quia innocens est pronuntiatus, sed hoc sit quod dicunt. quando \n eum persequebantur, quando damnari fecerunt, tunc quid erat \n Caecilianus? quando persecutionem patiebatur a maioribus \n istorum, quid erat? dicatur mihi: quid erat? christianus Christianus erat? \n catholicus erat? aut quid erat? non dicunt lnon non erat catholicus\\', \n sed \\'criminosus\\'. possunt ergo pati persecutionem a sanctis \n homines criminosi. prorsus hoc accipiamus: criminosus erat \n Caecilianus qui persecutionem patiebatur. sic enim non dico \n (mentiebantur>, sed \\'fallebantur\\', ut et nos illis consentiamus: \n \\'criminosus erat\\'. qui faciebant quid erant? quod uis elige. si \n iniqui erant, desere iniquos, ueni ad nos; si autem sancti \n erant, potest ergo fieri ut sancti persequantur iniustum. noli \n nobis irasci, si persequimur, noli dicere: iniusti estis qui persequimini. \n iam enim ostendistis, quia fieri potest ut et iusti \n persequantur iniustum. fieri potest aut non potest? unum de \n duobus dicatur mihi. si fieri non potest, quare uestri persecuti \n sunt Caecilianum? si autem fieri potest, quid mirans miraris ? quid \n laudas poenam et non ostendis causam? beati, ait dominus, \n qui persecutionem patiuntur. adde: propter iustitiam, \n et separasti latrones, separasti maleficos, separasti \n adulteros, separasti impios, separasti sacrilegos, separasti haereticos. \n tales persecutionem patiuntur, sed non propter iustitiam. \n \n \n","8":"\n Et tamen qualem persecutionem patitur frater noster, qui \n adductus est ad nos? ipsa est persecutio gloriosior; de illa \n prorsus profiteor. reprehendat qui uult: talem persecutionem\n\n \n\n \n \n \n profiteor. psalmum lego: detrahentem proximo suo occulte, \n hunc persequebar. si recte persequor occulte proximo \n detrahentem, non rectius persequor dei ecclesiam publice \n blasphemantem, quando dicit Cnon est ipsa\\', quando dicit \n \\'nostra est quae in parte est\\', quando dicit cilIa meretrix est\\'? \n ergo blasphemantem ecclesiam non persequar? persequar plane, \n quia membrum sum ecclesiae, persequar plane, quia filius sum \n ecclesiae. ipsius uoce ecclesiae utor, ipsa ecclesia per me dicit \n in psalmo: persequar inimicos meos et comprehendam \n illos, et non conuertar donec deficiant. deficiant in \n malo, proficiant in bonum. fratres, ne putetis aliquid nonum \n factum esse fratri nostro. pars Donati quando praeualebat \n Constantinae, laicum nostrum catechumenum natum de parentibus \n catholicis Petialius tenuit, uim fecit nolenti, scrutatus \n est fugientem, inuenit latentem, extraxit pauentem, baptizauit \n trementem, ordinauit nolentem. ecce qualem uiolentiam fecit \n in nostro! rapuit ille ad mortem: nos non trahimus ad salutem? \n \n \n","9":"\n Haec locutus sum caritati uestrae propter illud quod \n dixistis: aut hic aut nusquam. hoc enim et nos uolumus, \n ut \\'hic hic\\' sed in pace, lhic hic\\' sed in unitate, \\'hic hic\\' sed \n in caritatis societate. tunc bene (hi c). nam (si non sic), melius \n \\'nusquam\\' quam chic ). sed praestet dominus, ut chic ) potius \n quam \\'nusquam\\'. si non \\'hic\\', absit ut non alibi, absit. hic \n aut alibi. audistis, audiuit. quid in eius animo deus egerit, \n ipse nouit. nos enim aurem forinsecus percutimus, ille nouit \n intus loqui, ille intus praedicat pacem nec cessat praedicare, \n si audiatur. aderit misericordia eius adiuuantibus orationibus \n uestris, ut sit fructuosus labor noster. tamen si hodie communicare \n noluerit, quamuis fatigari non debeamus, sed instare\n\n \n\n \n\n \n\n \n \n \n quantum possumus debeamus, nec sic tamen fatigari debemus. \n differre possumus, auferre instantiam nostram nec possumus \n nec debemus. aderit ille qui huc illum ad nos perduxit, ut \n nos faciat cum illo in unitate uobiscum et in sua pace gaudere. \n \n \n \n \n \n \n"},"edition":"S. Aurelius Augustinus, Sermo ad Caesariensis Ecclesiae Plebem","original-urn":"urn:cts:latinLit:stoa0040.stoa077c.opp-lat1","commit":"4b652849b44bb65850745ad94943186208ad49c2","author":"s. aurelius augustinus","meta":"section","credit":"Open Philology, Humboldt Chair of Digital Humanities ( https://github.com/OpenGreekAndLatin/csel-dev )","work":"sermo ad caesariensis ecclesiae plebem","urn":"urn:cts:latinLit:stoa0040.stoa077c.opp-lat1-simple"}